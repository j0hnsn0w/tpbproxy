Date: Thu, 23 Sep 2004 16:15:18 +0200
From: Per Carlbring <per.carlbring_psyk.uu.se>
To: anakata <anakata_anakata.hack.se>, vaste_vaste.mine.nu, tiamo_tfr.org
Subject: Pirate bay vs Uppsala universitet

Ni har helt rätt i att er verksamhet inte är olaglig, varför en 
polisanmälan vore absurd. Jag ber om ursäkt för att jag inte kollade upp 
juridiken innan jag skrev mina mejl.

Jag har fortsatt diskussionen med ert juridiska ombud och håller med om att 
det både finns bra och dåliga saker med upphovsrätt. Jag är dock alltför 
oinsatt för att ha en välgrundad åsikt om upphovsrättens filosofi.

Anledningen till att jag inte vill att självhjälpsmaterialet sprids ohämmat 
är för att det ännu inte är färdigutvecklat och för att det, i orätta 
händer, kan fördröja annan adekvat behandling. Man kanske tror sig lida av 
social fobi, när symtomen egentligen bättre förklaras av en annan sjukdom. 
Detta är särskilt allvarligt om man har en fysisk sjukdom som ger psykiska 
symtom.

Exempel: Vid paniksyndom kan man få exakt samma symtom vid den psykiska 
sjukdomen som vid t ex sköldkörtelsproblem. Att då försöka behandla sina 
symtom med hjälp av psykologiska tekniker är direkt olämpligt (det adekvata 
är då att behandla sköldkörtelsproblemen).

Jag vill påpeka att vi inte har några ekonomiska intressen i detta 
självhjälpsprogram, utan vår strävan är att den ska finnas gratis 
tillgänglig för alla inom sjukvården - NÄR DEN VÄL ÄR FÄRDIGUTVECKLAD. Så 
kan man exempelvis numera få behandling av tinnitusbesvär på distans via 
Akadmiska sjukhuset (se här: http://medsys.uas.se/tinnitus/ ).

Läste i "Comments" till självhjälpsfilen att det var mystiskt att jag 
hittat till er sida. Sanningen är att jag sedan ett par dagar tillbaka 
översköljts av mejl angående detta självhjälpsprogram och att flera 
personer hänvisat till er sida. Att jag skulle ladda ner filer hos er är 
alltså inte riktigt.

Även om jag helst skulle vilja att filen tas bort så inser jag att det är 
orealistiskt. Vad jag skulle önska är att följande text fanns med i 
beskrivningen:

Gör en läkarundersökning innan du startar självhjälpsprogrammet för att 
utesluta fysisk sjukdom som orsak till dina symtom. Tänk också på att 
självhjälp inte fungerar för alla. Det kan vara så att du behöver personlig 
behandling. Prognosen för social fobi är god! Ta alltså inte en utebliven 
förbättring som ett bevis på att du aldrig kommer att kunna bli bra. Se 
gärna här för en lista på terapeuter: www.kbt.nu/terapi

Ett bra tips är också den Nationella hjälplinjen (020-220060). Dit ringer 
du kostnadsfritt och anonymt. Läs gärna mer här: 
http://www.nationellahjalplinjen.a.se/

Om du ändå beslutar dig för att pröva programmet:

Bäst nytta får du om du systematiskt arbetar med en modul i taget. Börja 
med den första. Läs inte bara texten, utan gör även de övningar som 
beskrivs. Jag rekommenderar starkt att du skriver ut allt material. Läs 
gärna med pennan i handen och stryk under saker du tycker är viktiga. Om du 
vill spara papper kan man skriva ut 2 sidor på 1 A4-sida (texten blir då 
hälften så stor, men är fortfarande läslig).

Layouten är lite trist då texten är hämtad från en webbsida. Med anledning 
av detta avslutas också varje modul med ett antal frågor. I studierna var 
deltagarna tvungna att svara på dessa frågor och skicka in lösningarna via 
e-post. Detta för att vi som terapeuter skulle se att deltagaren tagit 
materialet till sig och för att terapeuten skulle kunna komma med 
kommentarer och feedback. Det finns inte ekonomiska resurser att göra det i 
detta sammanhang.  Försök istället hitta svaret själv! Personligen lär jag 
mig som bäst om jag tvingas skriva ner svar på frågor. Inlärningen gynnas 
av att man formulerar saker med egna ord. Alltså, för bästa resultat tänk 
inte bara vad svaret skulle kunna vara, utan försök skriva ner det!

Kopplat till varje modul finns också en frågesport. Den kommer att vara 
öppen för alla och kan nås på:
modul 1: http://www.panikprojektet.nu/2002/Quiz/showQuiz.php?V=23
modul 2: http://www.panikprojektet.nu/2002/Quiz/showQuiz.php?V=24
modul 3: http://www.panikprojektet.nu/2002/Quiz/showQuiz.php?V=25
modul 4: http://www.panikprojektet.nu/2002/Quiz/showQuiz.php?V=26
modul 5: http://www.panikprojektet.nu/2002/Quiz/showQuiz.php?V=27
modul 6: http://www.panikprojektet.nu/2002/Quiz/showQuiz.php?V=28
modul 7: http://www.panikprojektet.nu/2002/Quiz/showQuiz.php?V=29
modul 8: http://www.panikprojektet.nu/2002/Quiz/showQuiz.php?V=30
modul 9: http://www.panikprojektet.nu/2002/Quiz/showQuiz.php?V=31

I all hast

Per



